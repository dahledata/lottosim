Lotto er et gammelt tilfeldighetsspill som har sin opprinnelse i Italia for nesten seks hundre år siden. Historien om lotterier med premier går enda lenger tilbake i tid, men trekningen for å plukke ut adelsmenn til bystyret i Genova regnes for å være starten på Lotto. Lotto som pengespill finner vi for første gang i Firenze ca. 1530.

Lotto er Norsk Tippings desidert største spill, med en omsetning på nesten 3,6 mrd. kroner i 2008. Lotto ble innført i 1986, etter hard politisk dragkamp. Spillet var da det første nye produktet fra Norsk Tipping siden Tipping startet i 1948.  

Spillet går ut på å plukke ut riktige vinnertall blant et gitt antall mulige. I Norge bruker vi formelen 7/34, altså at man skal prøve å plukke ut 7 rette tall blant 34 mulige. Trekningen av de sju rette tallene og de tre tilleggstallene skjer hos Norsk Tipping på Hamar, og mange hundre tusen nordmenn følger med på trekningen på NRK1 hver lørdag for å sjekke om de har vunnet.  Programlederne Jannecke Weeden, Ingeborg Myhre og May Lisbeth Midtgård Myrvang er kjente fjes for seerne.

Mange leverer en standard tilfeldig utfylt lottokupong med ti enkle rekker. Med en rekkepris på fire kroner, koster det med andre ord Ola og Kari Nordmann førti kroner uka å holde drømmen levende.

Halvparten av innsatsen utbetales i premier, og av dette beløpet går 34,7 prosent til førstepremiepotten. Omsetningen i Lotto på en vanlig uke er på ca. 70 millioner kroner. Da blir premiepotten for sju rette m.a.o. på over 12 millioner kroner og den deles på det antall spillere som har greid alle sju vinnertallene - i gjennomsnitt mer enn tre vinnere per trekning. De får en gjennomsnittlig førstepremie på ca. 3,7 millioner kroner.

Premie blir det også hvis du har seks rette med minst ett tilleggstall, seks rette, fem rette og fire rette med ett tilleggstall.

SuperLotto er siste nyhet i Lotto-spillet. Hver uke settes det av en andel av premiepotten i en SuperLotto-pott, og vinnerne av denne potten skal trekkes fire ganger i året.

For hver Lotto-rekke du spiller, sikrer du deg automatisk én deltakelse i neste SuperLotto-trekning. Jo flere Lotto-rekker du spiller, jo flere deltakelser får du i SuperLotto-trekningen. Har man kjøpt 10 rekker så får man 10 deltakelser, 20 rekker så får man 20 deltakelser osv.

Lotto har et av Norges mest kjente og populære reklamekonsepter - «Lottomillionærer er ikke som andre millionærer». Siden første gang dette konseptet ble lansert er det laget et utall filmer i dette konseptet, og mange har fått utmerkelser.

Siden starten har cirka 4.400 vinnere kunnet smykke seg med tittelen Lottomillionær, og premierekorden lyder på 34,5 millioner kroner!